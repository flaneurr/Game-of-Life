###Käyttöohje

Tämä ohjelma toteuttaa graafisesti John Conwayn Game of Life-pelin. Ohjelma koostuu soluja sisältävästä ruudukosta ja kahdesta valikosta pelin hallitsemiseksi. Jokaisella pelin solulla on jokin tila tietyllä aika-askeleella; solu on joko elossa tai kuollut. Solun tila kerrotaan sen värityksellä. Kuollut solu on valkoinen ja elossa oleva värillinen. Solun tila määräytyy sen elossa olevien naapurien lukumäärän mukaan. Klassisen Game of Lifen sääntöjen mukaan solu herää henkiin, jos sillä on tasan kolme elävää naapuria ja selviää hengissä jos eläviä naapureita on kaksi tai kolme. Jokaisella solulla on kahdeksan naapurisolua, jotka ovat solun ympärillä olevat lähimmät solut. Reunalla olevien solujen naapureiksi lasketaan vastakkaisen reunan solut, jolloin ruudukko muodostaa toruksen (donitsin muotoinen pinta). Peli etenee diskreetisti yksi aika-askel kerrallaan ja solujen tilat päivitetään yhtä aikaa.


Vasemmanpuoleinen valikko sisältää kuusi nappia. Aloita peli-napista aloitetaan Game of Life-simulaatio, jolloin solujen tilat muuttuvat dynaamisesti sääntöjen mukaan. Lopeta peli-nappi keskeyttää simulaation. Askel eteenpäin-nappi saa pelin etenemään yhden aika-askeleen. Tyhjennä ruudukko-nappi asettaa kaikkien solujen tilaksi "kuollut". Satunnainen alkutilanne-nappi asettaa satunnaisesti noin 30 % soluista eläviksi. Värit päällä/pois-valintanappi laittaa solujen värityksen päälle. Napin ollessa valittuna ohjelma etsii ruudukosta "kuvioita"(yhtenäisiä alueita, joissa kaikki solut ovat elossa) ja värittää ne sen mukaan, kuinka monta solua kuvioon sisältyy. Jos tämä nappi ei ole valittuna, niin kaikki elävät solut ovat mustia.

Oikeanpuoleisesta valikosta voidaan säädellä, millä elävien naapurien lukumäärillä solut selviävät ja syntyvät. Solu selviää-tekstin alla on yhdeksän valintalaatikkoa. Valittu laatikko tarkoittaa, että elävä solu selviää, jos sillä on laatikon vieressä olevan luvun verran eläviä naapureita. Solu syntyy-tekstin alla on vastaavasti yhdeksän valintalaatikkoa, ja kuollut solu herää henkiin jos sillä on valittujen laatikoiden lukujen verrran naapureita. Laatikot voivat olla valittuna ilman rajoituksia, voit valita nollasta kahdeksaantoista laatikkoa ja jokaisella kombinaatiolla solut käyttäytyvät eri tavalla. Oletuksena solu selviää kahdella ja kolmella elävällä naapurilla ja herää henkiin kolmella elävällä naapurilla. 

Voit klikata keskellä olevan ruudukon soluja, jolloin solun tila vaihtuu. Pelin käynnissä ollessa on mahdollista muuttaa solujen tiloja, vaihtaa solujen päivityssääntöjä, satunnaistaa ruudukon tai tyhjentää sen.

Vaihtelemalla solujen tilojen päivityssääntöjä ja simulaation alkutilannetta voi saada aikaan uusia ja yllätäviä pelin kehityskulkuja. Kokeile esimerkiksi asettaa solun syntymiseen vaadittavien elävien naapurien määräksi 1 ja solun selviämiseksi 2 ja 3 elävää naapuria ja aloita peli kun vain yksi solu on elossa. 
